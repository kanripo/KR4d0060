# -*- mode: mandoku-view; -*-
#+TITLE: 范太史集
#+DATE: 2015-08-24 23:52:22.147666
#+PROPERTY: ID KR4d0060
#+PROPERTY: BASEEDITION WYG    
#+PROPERTY: JUAN 卷二十三
<pb:KR4d0060_WYG_023-1a>¶
欽定四庫全書¶
　范太史集巻二十三　　　宋　范祖禹　撰¶
　　奏議¶
　　　邇英閣奏對劄子(元祐七年三月二十七日/)¶
臣掌國史伏觀仁宗皇帝在位四十二年豐功盛徳固¶
不可得而名言所可見者其事有五畏天愛民奉宗廟¶
好學納諌仁宗能行此五者扵天下所以為仁也陛下¶
嗣位扵今八年昧爽而聽朝旦晝而講學風雨不易寒¶
<pb:KR4d0060_WYG_023-1b>¶
暑無倦可謂勤扵進徳矣然而天𠂻淵黙聖度髙逺中¶
外之人未知陛下睿意所好如仁宗之五者見扵天下¶
羣臣雖欲少禆萬一亦無所自而入方今四海顒顒想¶
望太平臣願陛下深留聖思法象祖宗日新輝光昭示¶
所好以慰答羣生之望則天下幸甚取進止¶
　　　薦陳祥道禮官劄子(四月二日/)¶
臣伏見秘書省正字陳祥道深扵禮學用意専精求之¶
諸儒未見其比昨任太常博士上其所著禮書一百五¶
<pb:KR4d0060_WYG_023-2a>¶
十巻䝉擢寘秘省校正之職雖為清流然祥道之學未¶
有所施今太常禮官皆朝廷所選用宜更多得禮學之¶
士則議論有所質正伏望聖慈候禮官有闕員復以祥¶
道充職與理秘書省校正資任如及歲限就除貼職不¶
唯禮官得人亦朝廷器使人才用其所長之意也取進¶
止¶
　　　薦張舉劄子¶
臣伏見前睦州青溪縣尉張舉志趣髙潔詞學清贍治¶
<pb:KR4d0060_WYG_023-2b>¶
平四年甲科登第以侍親未嘗出官既終養又屏居不¶
仕已二十六年今年四十九歲元祐之初以近臣論薦¶
除潁州教授亦辭不赴臣竊惟朝廷常患士人廉退之¶
風未立無以厲之唯稍奬進安恬之人則奔競者不抑¶
而自息如舉之履行文學豈可使老扵巖穴終不收錄¶
方明聖在上樂育人材必不其然況前後累有臣僚論¶
薦不一伏望聖慈特以不次擢寘館閣必恊士論若以¶
舉未嘗歴官或乞且令校黄本書籍以待任使如䝉朝¶
<pb:KR4d0060_WYG_023-3a>¶
廷擢用後犯正入已贓臣甘與同罪取進止¶
　　　進家人卦觧義劄子(五月四日/)¶
臣近以權住經筵乆不進講陛下今月一日巳御邇英¶
又先䧏聖㫖過端午未住講讀此見陛下好學之至也¶
而臣自五日以後北郊奉祠未獲入侍伏覩中宫初建¶
將行嘉禮實為正始之道王化之基恭惟本朝祖宗家¶
法自三代以還葢未之有由漢以下皆不及也今陛下¶
納后以承天地以奉祖宗内盡孝養外美風化將以為¶
<pb:KR4d0060_WYG_023-3b>¶
萬世法臣愚竊為陛下重之謹案周易家人之卦乃聖¶
人所以定天下之端本臣輒不自揆敢撰集所聞先聖¶
先賢之言為觧義一篇謹録上進以代奏事伏望聖慈¶
少賜省覽臣無任惶懼激切之至謹進¶
　　　　家人卦¶
䷤(離下/巽上)家人¶
臣祖禹曰家人之道以内為主女正則家正矣故其利¶
在女之正彖曰家人女正位乎内謂六二也男正位乎¶
<pb:KR4d0060_WYG_023-4a>¶
外謂九五也六二以柔得位而居中九五以剛得位而¶
居尊男子居外女子居内男不言内女不言外男女之¶
正莫大扵此此天地之義隂陽之分也禮曰天子聽男¶
教后聽女順天子理陽道后治隂徳天子聽外治后聽¶
内職教順成俗外内和順國家理治此之謂盛徳故天¶
子之與后猶日之與月隂之與陽相須而後成者也其¶
可以不正乎天子者天下之君也諸侯者一國之君也¶
父母者一家之君也君不可以不嚴天子則天下之所¶
<pb:KR4d0060_WYG_023-4b>¶
嚴也諸侯則一國之所嚴也父母則一家之所嚴也故¶
家人有嚴君焉父母之謂也父得父之道則慈子得子¶
之道則孝兄得兄之道則友弟得弟之道則恭夫得夫¶
之道則義婦得婦之道則聽如此然後家道正推而行¶
之以治天下故正家而天下定矣舜文王是也舜事父¶
母瞽瞍底豫而天下之為父子者定象憂亦憂象喜亦¶
喜而天下之為兄弟者定釐降二女于媯汭嬪于虞而¶
天下之為夫婦者定文王孝扵王季太任刑于太姒友¶
<pb:KR4d0060_WYG_023-5a>¶
干兄弟以御于家邦大學曰心正而後身修身修而後¶
家齊家齊而後國治國治而後天下平象曰風自火出¶
家人何謂也離火也巽風也火在内而風在外家人之¶
道由内以相成故文中子曰明内而齊外也君子之居¶
家也言必有物行必有常所以為家人法也孔子曰君¶
子居其室出其言善則千里之外應之况其邇者乎居¶
其室出其言不善則千里之外違之况其邇者乎言出¶
乎身加乎民行發乎邇見乎逺言行君子之所以動天¶
<pb:KR4d0060_WYG_023-5b>¶
地也可不慎乎初九曰閑有家悔亡何謂也處家之初¶
治家之始故必防閑之然後悔可亡王弼曰凡教在初¶
而法在始當治之扵未變嚴之扵未瀆也既變而後治¶
之既瀆而後嚴之則悔矣孟子曰身不行道不行扵妻¶
子君子言有物行有常無僻志無滛好所以閑家也昔¶
者桀惑扵末喜故夏亡紂惑扵妲已故商亡幽王惑扵¶
褒姒故周亡晉獻公惑扵驪姬三世大亂唐髙宗制扵¶
武后唐祚中絶中宗制扵韋后身䧟大禍皆不能閑之¶
<pb:KR4d0060_WYG_023-6a>¶
扵初也閑之在扵人心未變之時故象曰閑有家志未¶
變也六二曰無攸遂在中饋正吉何謂也坤之文言曰¶
地道也妻道也臣道也地道無成而代有終也隂不為¶
倡陽不為和故坤道柔順承天而時行妻道无攸遂在¶
中饋則正而吉矣古者女子十年不出姆教婉娩聽從¶
執麻枲治絲繭織紝組紃學女事以供衣服觀扵祭祀¶
納酒漿籩豆菹醢禮相助奠后妃在父母家則志在扵¶
女功之事恭儉節用服澣濯之衣尊敬師傅故關雎美¶
<pb:KR4d0060_WYG_023-6b>¶
后妃之徳其職在扵供荇菜備庶物以奉宗廟又當輔¶
佐君子内有進賢之志而無險詖私謁之心關雎之化¶
行則諸侯之夫人采蘩于沼沚用之公侯之事大夫之¶
妻亦采蘋藻盛之箱筥湘之錡釜以供祭祀之用皆無¶
攸遂在中饋之事也三代之亡皆以孼女亂政不修其¶
職而預外事故武王數紂曰古人有言曰牝雞無晨牝¶
雞之晨惟家之索今商王受惟婦言是用詩人刺幽王¶
曰哲夫成城哲婦傾城婦有長舌惟厲之階亂匪降自¶
<pb:KR4d0060_WYG_023-7a>¶
天生自婦人又曰赫赫宗周褒姒滅之皆反此者也九¶
三曰家人嗃嗃悔厲吉婦子嘻嘻終吝何謂也以陽處¶
陽居下卦之上為家人之長剛嚴者也王弼曰行與其¶
慢寧過乎恭家與其瀆寧過乎嚴故家人嗃嗃至扵有¶
悔雖危猶不失吉婦子嘻嘻言笑無節終必有吝凡家¶
之道主扵嚴敬故象曰家人嗃嗃未失也婦子嘻嘻失¶
家節也六四曰富家大吉何謂也以隂處隂體柔居巽¶
少長有禮各得其序以聽扵上故象曰順在位也富者¶
<pb:KR4d0060_WYG_023-7b>¶
非富扵財而已家之富猶人之肥也禮曰父子篤兄弟¶
睦夫婦和家之肥也其大吉不亦宜乎九五曰王假有¶
家勿恤吉何謂也陽居君位以家道治天下者也聖人¶
以天下為一家以中國為一人故視天下如家視百姓¶
如身愛人如愛身治天下如治家孔子曰身以及身子¶
以及子妃以及妃君行此三者則愾乎天下矣太王之¶
道也如此國家順矣孟子曰天下之本在國國之本在¶
家家之本在身修身所以治人正家所以治天下也舜¶
<pb:KR4d0060_WYG_023-8a>¶
舉八元使布五教扵四方父義母慈兄友弟恭子孝内¶
平外成此以家道治天下而四海之内莫不交相愛也¶
詩曰之子干歸宜其家人大學曰宜其家人而後可以¶
教國人先王欲正天下必自家始此家人之盛也故勿¶
恤而吉王弼曰王至斯道以有其家古之人有行之者¶
舜文王是也上九曰有孚威如終吉何謂也以陽居上¶
處家之終誠發扵中而著扵外人皆信之故曰有孚治¶
家之道初則閑之終則嚴之故曰威如閑之者制扵未¶
<pb:KR4d0060_WYG_023-8b>¶
變也嚴之者所以長乆也孔子曰君子不重則不威傳¶
曰有威可畏謂之威揚雄曰貌重則有威又曰或問何¶
如動而見畏曰畏人何如動而見侮曰侮人夫見畏與¶
見侮無不由已又曰人必其自敬也然後人敬之君子¶
之道本諸身故治家者始扵修身終則反諸其身其身¶
正而天下歸之矣身處威敬人亦畏敬之夫如是豈有¶
不終吉者乎故象曰威如之吉反身之謂也¶
　　　舉魏釗劄子¶
<pb:KR4d0060_WYG_023-9a>¶
臣伏見内殿崇班成都利州路走馬承受公事魏釗資¶
性詳整風力敏彊曽歴邉任所居稱職伏望朝廷更賜¶
考察陞擢邉要將領繁難任使以觀其才取進止¶
　　　論求言劄子(七月/)¶
臣聞禹戒舜曰后克囏厥后臣克囏厥臣政乃乂黎民¶
敏徳舜曰俞允若兹嘉言㒺攸伏野無遺賢萬邦咸寧¶
稽于衆舍已從人不虐無告不廢困窮惟帝時克后克¶
艱厥后者知為君難也臣克囏厥臣者知為臣不易也¶
<pb:KR4d0060_WYG_023-9b>¶
君知為君之難則不可不求言扵臣臣知為臣之難則¶
不可不極言扵君如此則政乃治黎民化之敏扵為徳¶
矣君知為君之難此孔子所謂一言而可以興邦也不¶
知為君之難則所樂者唯其言而人莫予違也夫為人¶
君出言不善而人莫敢違此孔子所謂一言而喪邦也¶
舜知其如此故答禹曰信如此則嘉言無所隱伏人臣¶
得行其言則天下之士願立扵朝故野無遺賢賢人皆¶
在朝則萬國咸寧矣人君能盡天下之善言不遺天下¶
<pb:KR4d0060_WYG_023-10a>¶
之賢人又動必稽于衆舍已以從人故能不虐無吿皆¶
得其所不廢困窮皆得其養惟帝堯能之禹以道陳戒¶
故以此吿舜舜以堯為法故以此答禹其要在扵聽言¶
用賢從衆愛民而已臣今日所講孟子不敢勸齊王發¶
粟以救饑則與此正相違齊王為民父母坐視齊國饑¶
饉其民將轉死溝壑而孟子不敢復言譬之馮婦摶虎¶
豈得嘉言無所伏哉臣觀齊王不忍一牛之死以羊易¶
之非無仁心也然而不能推愛牛之心而愛民見牛將¶
<pb:KR4d0060_WYG_023-10b>¶
死則知愛之見民將死則不知愛之是以民饑而不救¶
此所以為不仁也齊人無以仁義與王言者孟子非堯¶
舜之道不敢陳扵王前孟子見之時少齊人見之時多¶
譬如萌生之物一日温之十日寒之雖欲其生豈可得¶
哉此所以為不智也齊王不仁不智由不能聽言用賢¶
也昔仁宗謂輔臣曰如聞州郡嘗扵夏秋之際先奏時¶
雨霑足稼穡登茂後或災傷畏罪不敢以聞使民不得¶
免賦租甚非長吏愛民之意乃著令不罪州郡吏而聽¶
<pb:KR4d0060_WYG_023-11a>¶
除民租又有奏水災過實者有司請加之罪仁宗曰州¶
郡多奏祥瑞至扵水旱之災或抑而不聞今守臣自陳¶
墊壊官私廬舍意亦在民豈當加罪也仁宗聖心恤民¶
如此若使孟子遇仁宗之時豈有不言者哉臣願陛下¶
以舜禹之言為法以仁宗之心為心以齊王為戒知為¶
君之難不可不求言求言不可不訪問使嘉言日聞賢¶
人日進則四海生民幸甚仁宗故事伏乞常留聖覽取¶
進止¶
<pb:KR4d0060_WYG_023-11b>¶
　　　議合祭狀一(九月朔日/)¶
　　準尚書禮部牒親祠皇地祇三省同奉聖㫖令侍¶
　　從官尚書侍郎給舍臺諌禮官集議聞奏者¶
右臣等謹案經曰昔者明王事父孝故事天明事母孝¶
故事地察禮曰天子祭天地祭四方祭山川祭五祀歲¶
徧三代之禮天子無不親事天地周禮冬日至祀天扵¶
地上之圜丘夏日至祭地扵澤中之方丘自玉器牲幣¶
樂舞皆不同由漢以來乃有合祭之文至於國朝踵¶
<pb:KR4d0060_WYG_023-12a>¶
為故事元豐中神宗皇帝用禮官之議詔定北郊親祀¶
之儀始罷合祭之禮陛下嗣位扵今八年將肇祀圜丘¶
而疑扵未見地祇欲循祖宗之舊則禮不經見欲如元¶
豐之制則慮北郊或未可行故下有司博議此誠欽崇¶
明祀慎重之至也臣等謹議書曰惟天地萬物父母禮¶
曰地載萬物天垂象取財扵地取法扵天是以尊天而¶
親地也王者父事天母事地皆不可以不親今三年一¶
郊巳非古典而北郊未有親祠之日若不因見地祇則¶
<pb:KR4d0060_WYG_023-12b>¶
是尊天而不親地事父而未事母也朝廷審能以夏日¶
至盛禮備物躬祠北郊舉千餘年之墜典此則三王之¶
盛復見扵今矣其誰敢以為不然然臣等竊恐北郊之¶
禮未必親行徒崇空文則天子長無親事地之禮亦非¶
聖情之所安也伏請合祭天地如祖宗故事俟將來親¶
行北郊之禮則合祭可罷謹録奏聞(太常博士臣張瓛/  殿中侍御史臣)¶
(呉立禮之起居郎權給事中臣喬執中權尚書户部侍/郎臣蔣  奇  御史中丞臣李之純    户部尚書臣)¶
(錢勰臨翰林侍講學士臣范祖禹/臣顧)　(翰林學士兼侍讀/)¶
<pb:KR4d0060_WYG_023-13a>¶
　　　二(初十日/)¶
右臣等近扵尚書禮部集議親祠皇地祇已具奏聞伏¶
請南郊合祭未聞聖㫖指揮臣等竊以天地特祭經有¶
明文然自漢以來不能行之千有餘年矣昔商因夏禮¶
周因商禮皆有損益孔子曰其或繼周者雖百世可知¶
也可知者亦猶商因扵夏周因扵商也時異事變不可¶
盡同雖有聖人繼周亦必損益是以先代之禮後代有¶
不相沿前王之禮後王有不相襲唐虞五載一廵守周¶
<pb:KR4d0060_WYG_023-13b>¶
則十二年豈可謂唐虞非乎葢周不能行也先帝朝獻¶
景靈宫十一殿一日而徧陛下一歲乃徧亦因時制宜¶
欲可行也合祭之禮臣等不敢逺引前代自太祖建隆¶
四年初郊至扵元豐百二十年已成一代之禮後嗣可¶
以遵承天地父母理無不可以並不得言瀆太祖平一¶
海内太宗真宗皆致太平仁宗享國長乆英宗神宗紹¶
休聖緒率用此禮神祇饗答非不䝉福報也惟元豐六¶
年用詳定郊廟奉祀禮文所議云殆非所謂以類求神¶
<pb:KR4d0060_WYG_023-14a>¶
之意遂遷皇地祇之位葢以地祇當祭扵方丘樂以八¶
變不可以升圜丘也夫周之后稷本朝之太祖皆當享¶
扵宗廟樂以九變而周公制禮以祖配天未有或非之¶
者也祖可以配則地何為不可以並乎然先帝所以行¶
之者決欲親祠北郊也若先帝能力行之而陛下未能¶
猶當且復其舊況先帝尚未行乎設先帝巳行而復知¶
其難未必不改而從舊也宋興以來太祖郊四太宗郊¶
五真宗郊五仁宗郊九英宗郊一神宗郊三皆合祭不¶
<pb:KR4d0060_WYG_023-14b>¶
合祭者唯元豐六年一郊耳陛下嗣位八年已再饗明¶
堂當並見天地今初郊祀若循祖宗之舊他日果能行¶
北郊之禮然後罷合祭未為失也今未能用周禮而先¶
罷之他日欲親祠則不果欲合祭則已罷父天母地偏¶
而不備伏恐聖慮未得安也若北郊既不可行而復議¶
合祭則慢神已甚雖燕享賔客猶不可以如此況事大¶
神祇乎臣等不知今欲親祠北郊如之何而可也一年¶
再郊此必不能且夏日之至未易行也减損北郊之儀¶
<pb:KR4d0060_WYG_023-15a>¶
以就可行是扵父母有隆殺也南北郊與明堂間祀則¶
南郊愈䟽亦未為得禮也或六年或九年而一郊此豈¶
周禮乎如此則北郊之禮必為空文未有可行之日也¶
今近舍祖宗百餘年已行之禮而欲逺復三代千餘年¶
不舉之祭去所易而就所難守周禮為空文虚地祇之¶
大祀失今不定後必悔之伏望聖慈早以時決無疑扵¶
祖宗之舊以昭大孝之隆圜丘合祭依熈寧十年典禮¶
則四海羣生並受其福臣等忝備近臣義不敢黙謹録¶
<pb:KR4d0060_WYG_023-15b>¶
奏聞¶
　　　進合祭故事劄子¶
太祖南郊四(合祭/)¶
太宗南郊五(合祭/)¶
真宗南郊五(合祭/)¶
　　封禪一(昊天上帝/皇地祇)¶
　　汾隂一(祭后土/)¶
　　恭謝一(合祭/)¶
<pb:KR4d0060_WYG_023-16a>¶
仁宗南郊九(合祭/)¶
　　明堂二(一合祭/)¶
　　恭謝一(合祭/)¶
英宗南郊一(合祭/)¶
神宗南郊四(三合祭年一罷合祭/元豐六)¶
　右謹進呈¶
　¶
　¶
<pb:KR4d0060_WYG_023-16b>¶
　¶
　¶
　¶
　¶
　¶
　¶
　¶
　范太史集巻二十三¶
